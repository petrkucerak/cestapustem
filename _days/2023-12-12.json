{
  "dayName": "Úterý po 2. neděli adventní",
  "date": "2023-12-12",
  "quote": "Ježíš řekl svým učedníkům: „Co myslíte? Když má někdo sto ovcí a jedna z nich se zatoulá, nenechá těch devětadevadesát na horách a nepůjde hledat tu zatoulanou? A když se mu podaří ji nalézt, amen, pravím vám: má z ní větší radost než z těch devětadevadesáti, které se nezatoulaly. Stejně tak nechce váš nebeský Otec, aby zahynul jediný z těchto nepatrných.“",
  "source": "Mt 18,12-14",
  "reflexion": "Kdo může být ta ztracená ovce z dnešního evangelijního úryvku? Kdokoliv z nás, když se třeba jen na krátký čas vzdálíme z Boží náruče. Ale Pán nás stále hledá… a tak i my se máme chovat k&nbsp;těm, kteří nám jsou v jakékoli podobě svěřeni.<br/>Pracuji vlastně celý svůj dospělý život s&nbsp;dětmi, zdravými i s&nbsp;různými druhy postižení. A tak si vzpomínám na jeden příklad, kdy jsem měla v péči jednoho chlapce předškolního věku, který byl v adopci, velmi lpěl na své adoptivní matce a nedařilo se jej začlenit do dětského kolektivu. Byl i velmi negativistický. Věděla jsem, že potřebuje lásku a pozitivní přijetí, ale stále jsem nevěděla, za co jej pochválit, jak k&nbsp;němu najít cestu. Až bleskové vnuknutí pomohlo: Poprosila jsem chlapce, aby mi přisunul pojízdnou židli, abych na ní mohla posadit nechodící dívenku. On to udělal a já jsem ho pochválila. Chlapec se cítil potřebný a vztah byl navázán, s&nbsp;touto „ovečkou“ jsme se našli, nějaký čas jsme pak šli bez problémů společnou cestou…<br/>Díky, Pane, za každé i drobné vnuknutí, díky kterému můžeme být prospěšní druhým.",
  "author": "Anna Kovářová",
  "authorDescription": "Mgr. Anna Kovářová, katechetka z Jičína",
  "preayer": "Bože, tys poslal svého Syna, aby přinesl spásu všem končinám země; očisti naše srdce, abychom s&nbsp;radostí očekávali a znovu prožívali slavný den narození našeho Spasitele. Neboť on s&nbsp;tebou v jednotě Ducha Svatého žije a kraluje po všechny věky věků.",
  "slug": "2023-12-12"
}