---
dayName: "Středa po 2. neděli adventní"
date: "2024-12-11"
author: 'Anežka Hoskovcová'
authorDetails: "MUDr. Anežka Hoskovcová,
interní oddělení nemocnice Kutná Hora,
Domácí hospic srdcem
"

bibleQuote: "Ježíš se ujal slova a řekl: „Pojďte ke mně, všichni, kdo se lopotíte a jste obtíženi, a já vás občerstvím. Vezměte na sebe mé jho a učte se ode mě, neboť jsem tichý a pokorný srdcem, a naleznete pro své duše odpočinek. Vždyť mé jho netlačí a mé břemeno netíží.“"
source: "Mt 11,28-30"

prayer: "Všemohoucí Bože, ty nám přikazuješ, abychom připravili cestu našemu Spasiteli; posiluj všechny, kdo toužebně očekávají jeho příchod, aby je nepřemohla únava a duchovní malátnost. Prosíme o to skrze tvého Syna, Ježíše Krista, našeho Pána, neboť on s tebou žije a kraluje v jednotě Ducha Svatého po všechny věky věků. Amen."

---

Při své práci lékařky se často potkávám se smrtí nebo umíráním. Před několika dny jsem cestou k pacientce dojela k autonehodě. Záchranná služba ještě nebyla na místě, tak jsem šla zjistit, zda není někdo raněný. V jednom z nabouraných vozidel byl mladý muž, na místě mrtvý. Dívala jsem se do jeho tváře a hlavou mi letělo a vlastně stále ještě letí,
 
koho zde na zemi zanechal. Jak rychle a během úplně běžných činností, jako je cesta do práce, můžeme přijít o někoho blízkého. Jak lehce může skončit i můj život. Jsem na to připravená? Nedlužím někomu pomoc, odpuštění nebo vlídné slovo? Nepromarnila jsem možná poslední příležitost říct manželovi, že ho mám ráda, pohrát si s dětmi, navštívit babičku, zajít ke zpovědi… kvůli tomu, že jsem byla líná, pohodlná a možná zrovna naštvaná? Cestou od nehody jsem se modlila. Potřebovala jsem být s Bohem. I slabě puštěné rádio mě rušilo.

„Pojďte ke mně všichni, kdo se namáháte a jste obtíženi břemeny, a já vám dám odpočinout.“

Dojela jsem na návštěvu k naší hospicové pacientce. Před několika týdny ještě plně samostatná, pracující žena, nyní ležící a odkázaná na dvaceti čtyř hodinovou péči svých blízkých. Chvilku jsme si povídaly s dcerou – byla vyčerpaná únavou a smutkem a zároveň vděčná, že má čas a možnost být s maminkou, oplatit jí její péči.
„Vezměte na sebe mé jho a učte se ode mne, neboť jsem tichý a pokorného srdce, a naleznete odpočinutí svým duším. Vždyť mé jho netlačí a břemeno netíží.“
My zatím nějaký čas máme, nevíme kolik. Kéž se nám daří ho nepromarnit, kéž se dobře připravíme na příchod Pána.

