---
dayName: "Čtvrtek po 4. neděli postní"
date: "2025-04-03"
author: 'Jiří Marek Matyska'
authorDetails: "Jiří Marek Matyska, Trutnov"

bibleQuote: "Ježíš řekl židům: „Svědčím-li já sám o sobě, mé svědectví není právoplatné. Někdo jiný je to, kdo svědčí o mně, a vím, že svědectví, které o mně vydává, je právoplatné. Vy jste poslali k Janovi a on vydal svědectví pravdě. Já však nepřijímám svědectví od člověka, ale toto říkám, abyste byli spaseni. Jan byl lampa hořící a svítící, a vám se zachtělo jen na chvíli radovat se z jejího světla. Já však mám svědectví větší než Janovo: totiž skutky, které mi dal Otec, abych je vykonal. Právě ty skutky, které konám, svědčí pro mne, že mě Otec poslal. A sám Otec, který mě poslal, vydal o mně svědectví. Nikdy jste neslyšeli jeho hlas, nikdy jste neviděli jeho tvář a jeho slovo ve vás nezůstává, protože nevěříte tomu, koho on poslal. Zkoumáte Písma, protože vy myslíte, že v nich máte věčný život – a právě Písma svědčí o mně; ale nechcete přijít ke mně, abyste měli život. Slávu od lidí nepřijímám. Ale vás znám: nemáte v sobě Boží lásku. Já jsem přišel ve jménu svého Otce, a nepřijímáte mě. Přijde-li jiný ve vlastním jménu, toho přijmete. Jak vy můžete uvěřit, když oslavujete sebe navzájem, ale nehledáte slávu jen od samého Boha? Nemyslete si, že já na vás budu u Otce žalovat. Vaším žalobcem je Mojžíš, na kterého vy spoléháte. Kdybyste totiž věřili Mojžíšovi, věřili byste i mně, neboť on psal o mně. Nevěříte-li však tomu, co on napsal, jak uvěříte mým slovům?“" 
source: "Jan 5,31-47"

prayer: "Bože, obracíme se k tobě s pokornou prosbou: pomáhej nám, ať usilujeme o vnitřní obnovu a horlivě konáme, co je dobré, a dej nám sílu, abychom jednali vždycky podle tvé vůle a dobře se připravili na slavení velikonočních svátků. Skrze tvého Syna…"

---

**Biřmování**

Vyrůstal jsem ve věřící rodině s pěti sourozenci. Ačkoli byla víra přirozenou součástí našeho života, zas až tolik jsem ji neprožíval.

Jedna z velkých změn přišla, když mi bylo zhruba 13 let. Se svým otcem jsme byli pozvaní na chvály k bratřím a sestrám z Apoštolské církve. Seděli jsme na židli a taťka si něco mumlal pod fousy. Já jsem mu vůbec nerozuměl a zeptal jsem se ho: „Co děláš?“ On mi odpověděl, že se modlí v jazycích. Řekl mi, ať to zkusím, že budu mluvit, aniž bych tomu rozuměl, ale že mnou bude proudit Duch Svatý. Tak jsem tedy otevřel ústa a začalo něco, čemu jsem vůbec nerozuměl. Bylo to úžasné. Od té doby mám dar jazyků.

Druhá, asi ta největší pecka přišla, když mě vzal můj strýc v 16 letech do Koinonie Jana Křtitele v Plzni. Byl jsem tam jako malý, ale až teď to mělo úplně jiné grády. Poznal jsem tam mnoho nových lidí, lásku, přátelství, neskutečné přijetí ode všech, ale hlavně Boží lásku. Na začátku setkání jsme se začali modlit. Všichni jsme stáli a do toho hrála živá kapela. Zněly chvály k Pánu a všichni se přidávali. Já jsem se také přidal, ale tohle jsem do té doby ještě nezažil. Cítil jsem mráz po zádech a hřálo mě u srdce. Začal jsem zpívat v jazycích a to mě skoro skolilo na kolena. Slzy mně tekly z očí. Větší lásku jsem v životě nezažil.

Toto všechno vedlo k mému biřmování. Byl jsem nesmírně rád, že mohu být biřmovaný, že mohu světu ukázat, že jsem se rozhodl pro cestu víry, že mi opravdu na Bohu záleží. Moc to pro mě znamenalo a znamená.

Naše příprava probíhala  přes  rok  na faře v Trutnově. Učili jsme se o různých Božích cestách, a jak Bůh působí v životě a co pro nás znamená.
Dne 22. 10. 2023 jsem byl biřmován Mons. Janem Vokálem v Trutnově v kostele Narození Panny Marie. Za kmotra jsem si vybral svého strýce, který mě velmi podporoval a stále posouvá ve víře. Samotná slavnost ve mně zanechala nádherné vzpomínky, i to, že jsem byl obklopen přáteli kolem sebe. Po celou mši svatou jsem zažíval obrovskou Boží lásku, a to, jak se mě dotkl Duch Svatý. Bylo opravdu krásně vidět, jak všichni s námi prožívali tuto událost, kde jsme vstupovali do dospělého života ve víře. Přál bych si, aby všichni, kdo se rozhodli nebo rozhodují, si tuto cestu vybrali svobodně a ze srdce, jako jsem to udělal já. Pane Ježíši, děkuji.

