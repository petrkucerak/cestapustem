---
dayName: "Pondělí po 4. neděli postní"
imgPath: "/covers/webp/5_nedele_postni.webp"
imgAlt: ""
date: "2026-03-16"
author: 'Katecheze papeže Lva XIV. při generální audienci na Svatopetrském náměstí, 17. 12. 2025'
authorDetails: "TODO"
challenge: "V tomto týdnu si každý den najdi alespoň 5 minut ticha jen pro Boha – bez mobilu, hudby a rozptýlení. Zkus být prostě     
s ním, jako Ježíš na poušti, a svěř mu to, co právě prožíváš."

bibleQuote: "Ježíš odešel ze Samařska do Galileje. Sám totiž dosvědčil, že prorok ve svém rodném kraji není ve vážnosti. Když tedy přišel do Galileje, Galilejané ho (vlídně) přijali, protože viděli všechno, co vykonal v Jeruzalémě o svátcích; i oni tam totiž byli na svátky. Přišel tedy zase do Kány v Galileji, kde proměnil vodu ve víno. Byl tam jeden královský úředník, jehož syn ležel nemocen v Kafarnau. Když uslyšel, že Ježíš přišel z Judska do Galileje, vyhledal ho a prosil, aby šel a uzdravil mu syna – už totiž skoro umíral. Ježíš mu řekl: „Jestliže neuvidíte znamení a zázraky, nikdy neuvěříte.“ Královský úředník mu odpověděl: „Pane, přijď, než moje dítě umře!“ Ježíš mu řekl: „Jen jdi, tvůj syn je živ.“ Ten člověk uvěřil tomu slovu, které mu Ježíš řekl, a šel. Když ještě byl na cestě, přišli mu naproti jeho služebníci a hlásili: „Tvůj syn je živ!“ Zeptal se jich tedy na hodinu, kdy mu začalo být lépe. Odpověděli mu: „Včera v jednu hodinu odpoledne mu přestala horečka.“ Poznal tedy otec, že to bylo právě v tu chvíli, kdy mu Ježíš řekl: »Tvůj syn je živ.« A uvěřil on i všichni v jeho domě. To bylo druhé znamení, které Ježíš vykonal, když se vrátil z Judska do Galileje."
source: "Jan 4,43-54"

prayer: "Ve své nevýslovné dobrotě nám, Bože, poskytuješ prostředky ke spáse, a tak nás neustále obnovuješ; veď svou církev, aby v ní dílo tvé milosti přinášelo užitek, a dávej jí, co potřebuje na své cestě k tobě. Prosíme o to skrze tvého Syna..."

---

Lidský život je charakterizován neustálým pohybem, který nás nutí konat, jednat. Dnes se všude vyžaduje rychlost při dosahování optimálních výsledků v nejrůznějších oblastech. Jakým způsobem Ježíšovo vzkříšení osvětluje tuto stránku naší zkušenosti? Až se budeme podílet na jeho vítězství nad smrtí, odpočineme si? Víra nám říká: ano, odpočineme si. Nebudeme nečinní, ale vstoupíme do Božího odpočinku, který je mírem a radostí. Musíme tedy jen čekat, nebo nás to může změnit už teď? Jsme pohlceni mnoha činnostmi, které nás ne vždy uspokojují. Mnohé z našich činů souvisejí s praktickými, konkrétními věcmi. Musíme převzít odpovědnost za mnoho závazků, řešit problémy, čelit únavě. I Ježíš se zapojil do života lidí a do života obecně, nešetřil se, ba naopak, obětoval se až do konce. Přesto často vnímáme, jak příliš mnoho činností, místo aby nám přinášelo naplnění, se stává vírem, který nás omračuje, zbavuje nás klidu a brání nám žít to, co je pro náš život opravdu důležité. Cítíme se pak unavení, nespokojení: čas se zdá být rozptýlen tisíci praktickými věcmi, které však nevyřeší konečný smysl naší existence.
Někdy se na konci dne plného aktivit cítíme prázdní. Proč? Protože nejsme stroje, máme „srdce“, ba dokonce můžeme říci, že jsme srdcem. Srdce je symbolem celého našeho lidství, syntézou myšlenek, pocitů a tužeb, neviditelným centrem naší osobnosti. Evangelista Matouš nás vybízí k zamyšlení nad významem srdce, když cituje tuto krásnou Ježíšovu větu: „Kde je tvůj poklad, tam bude i tvé srdce“ (Mt 6,21).
Skutečný poklad se tedy uchovává v srdci, ne v pozemských trezorech, ne ve velkých finančních investicích, které jsou dnes jako nikdy předtím šílené a nespravedlivě koncentrované, a jimž se klaníme za krvavou cenu milionů lidských životů a ničení Božího stvoření.

