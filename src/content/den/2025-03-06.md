---
dayName: "Čtvrtek po Popeleční středě"
date: "2025-03-06"
author: 'Marie Zimmermannová'
authorDetails: "ThLic. Ing. Marie Zimmermannová, Th.D., pedagog, Chvojenec"

bibleQuote: "Ježíš řekl svým učedníkům, že Syn člověka bude muset mnoho trpět, že bude zavržen od starších, velekněží a učitelů Zákona, že bude zabit a třetího dne že bude vzkříšen. Všem pak řekl: „Kdo chce jít za mnou, ať zapře sám sebe, den co den bere na sebe svůj kříž a následuje mě. Neboť kdo by chtěl svůj život zachránit, ztratí ho, ale kdo svůj život pro mě ztratí, zachrání si ho. Vždyť co prospěje člověku, když získá celý svět, ale sám sebe zahubí nebo si uškodí?“
"
source: "Lk 9,22-25"

prayer: "Všemohoucí Bože, osvěcuj nás svým vnuknutím a provázej naše jednání svou pomocí, ať konáme všechno, od začátku až do konce, ve spojení s tebou. Skrze tvého Syna Ježíše Krista, našeho Pána, neboť on s tebou v jednotě Ducha Svatého žije a kraluje po všechny věky věků. Amen."

---

**Biřmování**

Dětství a mládí jsem prožila v období pronásledování církve a kontroly její činnosti, a tak se její aktivní působení odehrávalo spíše tajně. Přípravu k prvnímu svatému přijímání mi poskytly řeholní sestry v domově důchodců ve Šluknově a biřmování mně a sestře zařídila tajná schönstattská sestra Pavla, která se stala naší kmotrou. Bylo to v pražské katedrále, ze které se mi vybavuje zvučný hlas pana kardinála Tomáška a „tlačenice“ lidí. Bylo mi tehdy osmnáct.

Moje kmotra byla ženou s otevřeným srdcem a já jsem u ní našla porozumění pro řešení svých osobních situací a otázek. Byla to neocenitelná podpora v mém lidském i duchovním rozvoji. Pár let poté jsem potkala opět „tajného“ kněze, který nám otevřel cestu k uzdravující svátosti smíření, zájmu o četbu Písma, vzdělání ve víře, k lásce církvi a zejména k nejchudším lidem. O Duchu Svatém se moc nemluvilo, ale hojně se s Ním spolupracovalo a já jsem si začala stále více uvědomovat jeho působení v mém životě. Proto jsem po mateřské „dovolené“ přijala stálou práci v církvi a mohla jsem připravovat či se podílet na mnoha krásných projektech, ve kterých jsem vědomě či intuitivně hledala ten správný jazyk a styl, jak oslovit děti, mladé lidi i dospělé uvnitř církve i ty, kteří o Bohu ještě neslyšeli nebo ho dosud nepřijali do svého života.

Nejnovější podnět, který reaguje na můj současný zájem a otázky, jsem objevila v promluvě papeže Františka  k mladým v září v Singapuru. Papež zde přirovnal jednotlivá náboženství k různým jazykům, kterými se hovoří o Bohu, a ocenil schopnost přítomných mladých lidí usilovat o mezináboženské rozhovory bez pocitu, že jedno náboženství je lepší než druhé nebo jemu nadřazené, protože to vede např. k destrukci víry. To mě chytlo za srdce, a protože prožíváme rok naděje, tak zde sdílím své přání, aby se co nejvíce lidí otevřelo Duchu Svatému, který nás k tomu ve svátosti biřmování bohatě obdaroval.