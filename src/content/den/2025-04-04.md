---
dayName: "Pátek po 4. neděli postní"
date: "2025-04-04"
author: 'María Belén Díaz Rodríguez'
authorDetails: "María Belén Díaz Rodríguez, studentka, Praha"

bibleQuote: "Ježíš chodil po Galileji; po Judsku totiž chodit nechtěl, protože mu židé ukládali o život. Blížily se židovské svátky stánků. Když jeho příbuzní odešli na svátky, odebral se tam i on – ne veřejně, ale potajmu. Někteří lidé z Jeruzaléma se ptali: „Není to ten, kterého chtějí zabít? A hle: mluví veřejně a nic mu neříkají. Snad nepřišli přední muži skutečně k přesvědčení, že je to Mesiáš? Jenomže o tomhle víme, odkud je. Ale až přijde Mesiáš, nebude nikdo vědět, odkud je.“ Proto Ježíš, jak učil v chrámě, hlasitě zvolal:
„Ano, znáte mě a víte, odkud jsem. A přece jsem nepřišel sám od sebe, ale poslal mě ten, který je pravdivý. Vy ho neznáte. Já ho znám, protože jsem od něho a on mě poslal.“ Tu by ho byli rádi zatkli, ale nikdo na něho nevztáhl ruku, protože ještě nepřišla jeho hodina."
source: "Jan 7,1-2. 10. 25-30"

prayer: "Bože, ty znáš naši slabost, a proto nám poskytuješ účinnou pomoc; dej, ať radostně přijímáme, co konáš pro naši záchranu, a zůstáváme ti věrní celým svým životem. Skrze tvého Syna…"

---

**Eucharistie**

Chtěla bych začít dnem, kdy jsem Ježíše vůbec přijala poprvé. Bylo mi tehdy necelých 9 let. Co si z toho dne odnáším, je údiv. Údiv nad tím, jak moc důležitá je to svátost, když předtím musím jít ke zpovědi, abych byla připravena Pána Ježíše přijmout. Chápala jsem důležitost čistoty. Do dneška, když jdu k přijímání, musím mít jistotu, že jsem Bohu odevzdala všechny své malé lehké hříchy, byla u zpovědi, dodržela eucharistický půst a měla vyčištěné zuby. Babička nás naučila, že přijímání je nejen záležitost čistoty duševní ale i hygienické, a to protože přijímání našeho Pána se přece nemůže odehrát v nečistém „chrámu“, kde jsou např. zbytky jídla. Tak jak musí být duše čistá od hříchů, tak stejně by i náš chrup měl být čistý, abychom Ježíše mohli přijmout v čistotě.

Pak jsem se zamyslela nad tím, jak tedy Ježíše slyším, když ho přijímám. Většinou to mám tak, že jakmile pokleknu u lavice, tak mu odevzdávám sebe a prosím ho, aby proměnil určité oblasti mého života. Před přijímáním říkáme slova „Pane, nejsem hoden, abys ke mně přišel, ale řekni jen slovo a má duše bude uzdravena.“ Za slovem duše, potom vkládám třeba srdce, nebo určité části těla, mé slabosti a rány. Věřím, že mě Bůh vyslyší. Poté dám Ježíši prostor, aby ke mně promlouval, a snažím se mu naslouchat a poslechnout, v čem mi chce poradit a co mi chce říct. Snažím se jeho slova přijmout pokorně v důvěře, že on ví, co je pro mě nejlepší. Nakonec ho pak poprosím o požehnání do mého dalšího konání. Ježíš nám říká: „Mé ovce slyší můj hlas a já je znám a následují mě“ (Jan 10, 27). To je hodně důležité, následovat ho a hledat ho i v nejmenších maličkostech.

Ve chvíli, kdy přijímáme Ježíše, stáváme se jeho součástí, proto věřím, že pak veškerá naše dobrota vychází z Něho a tím se dostávám ke své poslední myšlence. Když se nám něco povede, určitě na sebe můžeme být pyšní, ale na prvním místě bychom měli být vděční Bohu, že jsme to zvládli a přikládat tu slávu hlavně jemu, protože bez něho nejsme nic a v něm není nic nemožného. Jednoduše chci říct, že máme-li Krista, tak můžeme zvládnout cokoliv a to díky jeho milosti.

