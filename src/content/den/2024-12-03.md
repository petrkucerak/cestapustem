---
dayName: "Úterý po 1. neděli adventní"
date: "2024-12-03"
author: 'Stanislava Brhelová'
authorDetails: "MUDr. Stanislava Brhelová, praktický lékař, Světlá nad Sázavou"

bibleQuote: "Ježíš zajásal v Duchu Svatém a řekl: „Velebím tě, Otče, Pane nebe a země, že když jsi tyto věci ukryl před moudrými a chytrými, odhalil jsi je maličkým; ano, Otče, tak se ti zalíbilo! Všechno je mi dáno od mého Otce. A nikdo neví, kdo je Syn, jen Otec, ani kdo je Otec, jen Syn a ten, komu to chce Syn zjevit.“ Když byli sami, obrátil se k svým učedníkům těmito slovy: „Blahoslavené oči, které vidí, co vy vidíte! Říkám vám: Mnoho proroků a králů toužilo vidět, co vidíte vy, ale neviděli, a slyšet, co slyšíte vy, ale neslyšeli.“"
source: "Lk 10,21-24"

prayer: "Bože, vyslyš naše pokorné prosby a stůj při nás, ať nám tvá milost pomáhá překonávat naši slabost, a přítomnost tvého Syna přicházejícího mezi nás ať nám dá novou odvahu a sílu a chrání nás před nákazou hříchu. Prosíme o to skrze tvého Syna, Ježíše Krista, našeho Pána, neboť on s tebou žije a kraluje v jednotě Ducha Svatého po všechny věky věků. Amen."

---

Chci se se s vámi podělit o dva příběhy z mé praxe.

Jednoho dne mi zavolali známí z mého rodiště a moc prosili o radu. Paní prodělala zarděnky a po dvou měsících zjistila, že je těhotná. Gynekolog ji razantně vyzval k interrupci (je známo, že po zarděnkách dochází k postižení plodu), oni však děťátko chtěli, ale báli se. Doporučila jsem jim, aby se hlavně uklidnili a věřili, že vše dopadne dobře. Slíbila jsem, že se budu za ně modlit. Po devíti měsících mi volal tatínek: „Máme Jitušku a je zdravá!“ Děkovala jsem Pánu za vyslyšení. Za dva měsíce jsem byla na mši svaté v rodišti, a právě při ní měla Jituška křtiny. Pro mne to byl velký dar a potvrzení víry.

Letos přišel do mé ordinace mladík, třásl se, celý zhroucený, že neví, jak dál, vše zkazil, je zbytečný, život nemá žádnou cenu, a tak ho chce skončit – ale bojí se to udělat a je mu líto maminky. Přiznal, že od patnácti let droguje, pije alkohol, poslední měsíc denně nejmíň půl litru tvrdého. Nechala jsem ho vybrečet a navrhla léčení v psychiatrické léčebně, musí ale sám chtít a nebude to lehké. Napsala jsem doporučení. Odešel klidnější, ale nevyjádřil se. Došla jsem za jeho maminkou a prosila, aby ho neodsuzovala, ale plně podpořila. Za měsíc mi přišla sms zpráva – jsem v nemocnici, jsou tu na mne hodní, ale je to těžké. Odepsala jsem, že děkuji, myslím na něj a věřím mu. Za pár dní přišla další sms – děkuji, zachránila jste mi život. Po měsíci další sms – je to těžké, ale chci vydržet. Odepsala jsem, že se za něj dál modlím a věřím, že léčbu zvládne. Pak sms – za dva týdny končím. Opravdu, po skončení léčby přišel poděkovat, chodí do práce i na pravidelné kontroly. Je šťastný, usměvavý a zdraví na dálku. Nešťastníků závislých na alkoholu a drogách stále přibývá. Během mé praxe jen tři mladíci skončili takto šťastně. Je to zdánlivě málo, ale každý lidský život má nesmírnou cenu. Děkuji za ně!

„Velebím tě, Otče, Pane nebe a země“ (Lk 10, 21).