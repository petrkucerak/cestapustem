---
dayName: "Pátek po 1. neděli postní"
date: "2025-03-14"
author: 'Ladislav Stoklasa'
authorDetails: "Jana Sieberová, Domácí hospic Duha, Hořice Ladislav Stoklasa, instalatér, topenář,
Nový Bydžov"

source: "Mt 5,20-26"
bibleQuote: "Ježíš řekl svým učedníkům: „Nebude-li vaše spravedlnost mnohem dokonalejší než spravedlnost učitelů Zákona a farizeů, do nebeského království nevejdete. Slyšeli jste, že bylo řečeno předkům: »Nezabiješ.« Kdo by zabil propadne soudu. Ale já vám říkám: Každý, kdo se na svého bratra hněvá, propadne soudu; kdo svého bratra tupí, propadne veleradě; a kdo ho zatracuje, propadne pekelnému ohni. Přinášíš-li tedy svůj dar k oltáři a tam si vzpomeneš, že tvůj bratr má něco proti tobě, nech tam svůj dar před oltářem a jdi se napřed smířit se svým bratrem, teprve potom přijď a obětuj svůj dar. Dohodni se rychle se svým protivníkem, dokud jsi s ním na cestě, aby tě tvůj protivník neodevzdal soudci a soudce služebníkovi, a byl bys uvržen do žaláře. Amen, pravím ti: Nevyjdeš odtamtud, dokud nezaplatíš do posledního halíře.“"

prayer: "Prosíme tě, Bože, pomáhej nám prožít dobu přípravy na velikonoce s vnitřní opravdovostí, aby postní kázeň, o kterou církev v této době usiluje, přinesla všem užitek pro duši. Skrze tvého Syna…"

---

**Křest** 

Jako malého kluka mě občas brávala babička do kostela, kde jsem s oblibou vhazoval mince do pokladničky a odměnou bylo pokývání hlavou černouška. Rodiče do kostela nechodili, a že se jednou stanu křesťanem, mě ani ve snu nenapadlo. V devatenácti letech jsem se zájmem četl Quo vadis (Kam kráčíš) o počátcích křesťanství ve starověkém Římě. Kniha byla tehdy nedostupná. Sehnal jsem ji v městské knihovně od brunetky, která se za několik měsíců stala mojí manželkou. Máme dvě děti a po čtyřiceti osmi letech společného života odešla na zákeřnou nemoc. Závěrečná péče nebyla jednoduchá, a tak si myslím, že i za to jsem byl odměněn. 

V roce 2022 mě touha spatřit moře zavedla do Chorvatska a Medjugorje v Bosně a Hercegovině, kde jsem díky zázraku Panny Marie Medjugorské na místě zjevení Panny Marie zvaném Podbrdo potkal člověka, který mi totálně změnil život. Silně věřící žena se rozhodla evangelizovat. Obzvlášť po tom, co zjistila, že jsem jako nevěřící jel do Medjugorje a netušil, že se tam zjevuje Panna Maria. Zamiloval jsem se do ní a uvěřil. 

V mém pokročilém věku mě P. Bystrý pečlivě a trpělivě připravil na svátost křtu. Myslím, že mým křtem jsem změnil svůj způsob života, myšlení a priorit. Tím se mi otevřela možnost přijetí dalších svátostí. 

Dne 15. srpna 2024, na slavnost Nanebevzetí Panny Marie, v souznění s milovaným člověkem jsem přijal svátost manželství a tím i novou rodinu.
