---
dayName: "Sobota po 3. neděli postní"
date: "2025-03-29"
author: 'Emil Maléř'
authorDetails: "Ing. Emil Maléř, dopravní inženýr, důchodce, Moravská Třebová"

bibleQuote: "Některým lidem, kteří si na sobě zakládali, že jsou spravedliví, a ostatními pohrdali, řekl Ježíš toto podobenství: „Dva lidé šli do chrámu, aby se modlili; jeden byl farizeus a druhý celník. Farizeus se postavil a modlil se v duchu takto: »Bože, děkuji ti, že nejsem jako ostatní lidé: lupiči, podvodníci, cizoložníci nebo i jako tamhleten celník. Postím se dvakrát za týden, odvádím desátky ze všech svých příjmů.« Celník však zůstal stát vzadu a neodvažoval se ani pozdvihnout oči k nebi, ale bil se v prsa a říkal: »Bože, buď milostiv mně hříšnému!« Říkám vám: Celník se vrátil domů ospravedlněn, ne však farizeus. Neboť každý, kdo se povyšuje, bude ponížen, a kdo se ponižuje, bude povýšen.“"
source: "Lk 18,9-14"

prayer: "Bože, ty nám dáváš už v této postní době účast na Kristově smrti a vzkříšení; pomáhej nám, ať se dobře připravíme na slavení velikonoc, abychom plně prožívali radost z našeho vykoupení. Skrze tvého Syna…"

---

**Manželství**

Před padesáti lety se mi splnil velký sen. Na radnici mi řekla ANO dívka, kterou jsem nesmírně miloval láskou bez výhrad (jak říká svatý Pavel). Tehdy nám stačila rodina. Já byl „odpadlík“, ona pocházela z ateistického prostředí. Boha jsme tehdy nepotřebovali, ani jsme o něm moc nevěděli. Naštěstí On o nás věděl. Byl s námi a dopřál nám roky šťastného manželství a dvě krásné a chytré dcery. My to ještě netušili, ale On již jistě věděl, že za ním přijdeme. A skutečně. Postupem času jsem začal pociťovat, že nás cosi převyšuje. Můj tehdejší materialistický pohled na život mi začal být těsný. Na spoustu otázek nedokázal dávat spolehlivé odpovědi. Konverze dcer, jejich křest a hlavně jejich opravdové nadšení z nalezení Boha se přeneslo i na nás dva. Na mě a na manželku. Oba jsme si však zároveň uvědomovali, že nám k plnosti cosi chybí. A tak jsme se odhodlali uzavřít s Bohem smlouvu – církevní sňatek. Tímto vstoupil Bůh i do našeho manželství. Během svatebního obřadu v kostele  mi v hlavě  rezonovaly myšlenky:

„Bože, ty jsi mi dal dar, po kterém jsem toužil a já ti teď chci slíbit, že o něj budu pečovat, jak nejlépe budu umět. Zároveň vím, že když něco nebudu moci zvládnout, budu se smět na Tebe obrátit a ty mi pomůžeš. Protože od této chvíle nás znáš jako muže a ženu.“ A slyšel jsem, jak celým kostelem zní: „Neboj se. Nebojte se. Vím o vás. Jsem s Vámi.“

Soužití muže a ženy je náročné. Ani my jsme nebyli výjimkou. A i když jsme neprožívali vážnější manželské krize, milovat bez výhrad nebylo vždy jednoduché ani pro nás. A stačilo opravdu málo – říci Bohu, „pomoz nám, zkazili jsme to“ a téměř vždy jsem byl překvapen, jak prosba byla rychle vyslyšena. Byli a stále jsme jeho tým, máme Jeho požehnání a On je vždy na naší straně. Soužití dvou milujících bytostí je vždy snazší, když jsou na něj tři. Milující pár a Bůh. Bez Bohem požehnaného vztahu by to bylo mnohem těžší. Ne pro Něj, ale pro nás samotné.

