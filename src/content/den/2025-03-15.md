---
dayName: "Sobota po 1. neděli postní"
date: "2025-03-15"
author: 'Ludmila Hovorková'
authorDetails: "Mgr. Ludmila Hovorková, Pouchov"

source: "Mt 5,43-48"
bibleQuote: "Ježíš řekl svým učedníkům: „Slyšeli jste, že bylo řečeno: »Miluj svého bližního a měj v nenávisti svého nepřítele.« Ale já vám říkám: Milujte své nepřátele a modlete se za ty, kdo vás pronásledují. Tak budete syny svého nebeského Otce, neboť on dává vycházet svému slunci pro zlé i pro dobré a sesílá déšť spravedlivým i nespravedlivým. Jestliže tedy milujete ty, kdo milují vás, jakou budete mít odměnu? Copak to nedělají i celníci? A jestliže pozdravujete jen své bratry, co tím děláte zvláštního? Copak to nedělají i pohané? Vy však buďte dokonalí, jako je dokonalý váš nebeský Otec.“"

prayer: "Věčný Bože, náš nebeský Otče, obrať k sobě naše srdce, abychom celý život zasvětili tvé službě: abychom hledali především tvé království a plnili tvůj příkaz lásky. Prosíme o to skrze tvého Syna…"

---

Biřmování 

„Přijď, Duchu Svatý, a naplň srdce svých věrných a zapal v nich oheň lásky své.“ Modlitba, možná jen její začátek, kterou jsem jako mladá slečna objevila v modlitební knížce, kterou jsme měli doma. Nikdy jsem její slova nezapomněla, dodnes jsou v mém životě důležitá. 

Ze slovníku cizích slov se dovídáme, že biřmování je svátost obohacení dary Ducha Svatého, které je možné přijmout jen jednou za život. Wikipedie píše, že výraz biřmování pochází z německého firmen, latinsky firmare – a znamená utvrzovati. Spolu se křtem a eucharistií je jednou z iniciačních svátostí, která je ustanovená Ježíšem Kristem, jejímž prostřednictvím křesťan od Boha dostává pečeť daru Ducha Svatého. Spolu se křtem a svátostí biřmování podle katolické nauky vtiskuje do nitra člověka nezrušitelné znamení (charakter). 

Dnes jsem ve věku 75 plus. Moji rodiče a prarodiče svátost biřmování mohli beztrestně a jaksi samozřejmě prožít. Moje generace po nastoupení vlády jedné strany už ne. V královéhradecké diecézi se stal tehdejší biskup Mořic Pícha, poté co tajně na jaře 1950 vysvětil svého nástupce Karla Otčenáška, ve své biskupské rezidenci vězněm komunistického režimu a setrval tak až do své smrti v roce 1956. Nového biskupa Otčenáška komunistická moc odsoudila za protistátní činnost a velezradu na léta do žaláře.
Své děti jsme dali pokřtít tajně a na náboženství nechodily. Teprve změna režimu před 35 lety přinesla obrat. Pan biskup Karel Otčenášek se mohl ujmout po desetiletích svého úřadu. Náš syn nastoupil do nově založeného Biskupského gymnázia Bohuslava Balbína. A my, jeho rodina, jsme se s radostí mohli zúčastnit jeho svatého biřmování. Vedle mladých biřmoval biskup Otčenášek i velké zastoupení starších i starých ročníků. To přinesla svoboda. Díky Pánu Bohu! 

Roky ubíhají. Moje děti mají děti. Již se třemi z nich jsem mohla prožít v naší katedrále Svatého Ducha jejich svátost biřmování. Všichni se na výraznou událost ve svém životě připravovali, oni i jejich noví kmotři. Zvolili cestu a smysl svého konání. A já vím, že dary Ducha Svatého jsou i pro ně o naději: „Přijď, Duchu Svatý, a naplň srdce svých věrných a zapal v nich oheň lásky své…“
