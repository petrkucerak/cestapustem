---
dayName: "Neděle Zmrtvýchvstání Páně"
date: "2025-04-20"
author: 'Petr Polehla'
authorDetails: "Mgr. Petr Polehla, Ph.D., historik,
klasický filolog, Třebechovice pod Orebem"

bibleQuote: "Prvního dne v týdnu přišla Marie Magdalská časně ráno ještě za tmy ke hrobu a viděla, že je kámen od hrobu odstraněn. Běžela proto k Šimonu Petrovi a k tomu druhému učedníkovi, kterého Ježíš miloval, a řekla jim: „Vzali Pána z hrobu a nevíme, kam ho položili.“ Petr a ten druhý učedník tedy vyšli a zamířili ke hrobu. Oba běželi zároveň, ale ten druhý učedník byl rychlejší než Petr a doběhl k hrobu první. Naklonil se dovnitř a viděl, že tam leží (pruhy) plátna, ale dovnitř nevešel. Pak za ním přišel i Šimon Petr, vešel do hrobky a viděl, že tam leží (pruhy) plátna. Rouška však, která byla na Ježíšově hlavě, neležela u těch (pruhů) plátna, ale složená zvlášť na jiném místě. Potom vstoupil i ten druhý učedník, který přišel ke hrobu první, viděl a uvěřil. Ještě totiž nerozuměli Písmu, že Ježíš musí vstát z mrtvých."
source: "Jan 20,1-9"

prayer: "Bože, tvůj jednorozený Syn slavně přemohl smrt a otevřel nám nebe; prosíme tě: dej, ať ve světle jeho vzkříšení vstaneme k novému životu, a obnov nás svým Duchem, abychom směřovali k tobě do nebeské slávy. Skrze tvého Syna Ježíše Krista, našeho Pána, neboť on s tebou v jednotě Ducha Svatého žije a kraluje po všechny věky věků. Amen."

---

**Poutníci**

*Putování k hrobu a možná ještě dál*

Když jsem byl malý, chodil jsem s maminkou nebo s babičkou na Bílou sobotu vždy k Božímu hrobu. Byl to pro mě zvláštní den. Den velkého ticha, den, kdy v kostele byl kamenný obětní stůl zbaven všech pokrývek, otevřený svatostánek byl bez bílého závěsu. Svícny, květiny, vázy, všechno bylo pryč. Vše bylo holé, trochu syrové v předjarním vlhkém vzduchu. Po dramatickém zápasu Velkého pátku, po tom „divném souboji“, kdy se střetly život a smrt, bylo „po boji“, jak slýcháme ve velikonoční sekvenci. Bylo ticho, jen občas klaply dveře, když k Božímu hrobu přicházely vesměs staré ženy a modlily se tam, samy a potichu. Už to ale nebyl den trýznivého smutku, neboť bylo jasné, že večer nás čeká velká sláva s okouzlující liturgií vigilie, že ten, na jehož sochu v hrobě se teď díváme, brzy vstane, už vstal, a my si to všechno vždy znovu připomínáme a prožíváme s ním v oné Velké noci či následujícího rána.

Když jsem byl větší, student, putoval jsem na různá poutní místa, do Compostely či do Říma. Teprve tehdy mi došlo, že nejstarší poutní místa vyrostla nad hroby nebo na místech uložení ostatků světců – apoštolů, mučedníků prvních staletí, významných biskupů. A co teprve to nejslavnější, nejposvátnější místo křesťanských poutníků – Boží hrob. Už po dvě tisíciletí lidé putují do Jeruzaléma k hrobu. Ale k hrobu, který je prázdný! V tom je jeho jedinečnost, přitažlivost. 

Spíš než na místo uložení do hrobu putují na místo zmrtvýchvstání.

Až dnes půjdete k prázdnému hrobu u vás v kostele, jděte tam jako poutníci. Cílem každé pouti je také proměna. Dosvědčují to mnozí.  I Marie Magdalská, Petr a Jan. I učedníci, kteří šli původně opačným směrem – do Emauz. I ti se vrátili do Jeruzaléma proměněni – hořelo jim srdce!
