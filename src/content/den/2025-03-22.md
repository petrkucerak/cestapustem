---
dayName: "Sobota po 2. neděli postní"
date: "2025-03-22"
author: 'Helena Ryklová'
authorDetails: "TODO"

bibleQuote: "K Ježíšovi přicházeli samí celníci a hříšníci, aby ho slyšeli. Farizeové a učitelé Zákona mezi sebou reptali: „Přijímá hříšníky a jí s nimi!“ Pověděl jim tedy toto podobenství: „Jeden člověk měl dva syny. Mladší z nich řekl otci: »Otče, dej mi z majetku podíl, který na mě připadá.« On tedy rozdělil majetek mezi ně. Netrvalo dlouho a mladší syn sebral všechno, odešel do daleké země a tam svůj majetek rozmařilým životem promarnil. Když všechno utratil, nastal v té zemi velký hlad a on začal mít nouzi. Šel a uchytil se u jednoho hospodáře v té zemi. Ten ho poslal na pole pást vepře. Rád by utišil hlad lusky, které žrali vepři, ale nikdo mu je nedával. Tu šel do sebe a řekl: »Kolik nádeníků mého otce má nadbytek chleba, a já tady hynu hladem! Vstanu a půjdu k svému otci a řeknu mu: Otče, zhřešil jsem proti Bohu i proti tobě.

Už si nezasloužím, abych se nazýval tvým synem. Vezmi mě jako jednoho ze svých nádeníků!« Vstal a šel k svému otci. Když byl ještě daleko, otec ho uviděl a pohnut soucitem přiběhl, objal ho a políbil. Syn mu řekl: »Otče, zhřešil jsem proti Bohu i proti tobě. Už si nezasloužím, abych se nazýval tvým synem.« Ale otec nařídil služebníkům: »Honem přineste nejlepší šaty a oblečte ho, dejte mu na ruku prsten a obuv na nohy! Přiveďte vykrmené tele a zabijte ho! A hodujme a veselme se, protože tento můj syn byl mrtev, a zase žije, byl ztracen, a je zas nalezen!« A začali se veselit. Jeho starší syn byl právě na poli. Když se vracel a byl už blízko domu, uslyšel hudbu a tanec. Zavolal si jednoho ze služebníků a ptal se ho, co to znamená. On mu odpověděl: »Tvůj bratr se vrátil a tvůj otec dal zabít vykrmené tele, že se mu vrátil zdravý.« Tu se (starší syn) rozzlobil a nechtěl jít dovnitř. Jeho otec vyšel a domlouval mu. Ale on otci odpověděl: »Hle, tolik let už ti sloužím a nikdy jsem žádný tvůj příkaz nepřestoupil. A mně jsi nikdy nedal ani kůzle, abych se poveselil se svými přáteli. Když ale přišel tenhle tvůj syn, který prohýřil tvůj majetek s nevěstkami, dals pro něj zabít vykrmené tele!« Otec mu odpověděl: »Dítě, ty jsi pořád se mnou a všechno, co je moje, je i tvoje. Ale máme proč se veselit a radovat, protože tento tvůj bratr byl mrtev,  a zase žije, byl ztracen, a je zase nalezen.«“
"
source: "Lk 15,1-3.11-32"

prayer: "Svou milostí, Bože, léčíš naše slabosti a dáváš nám už nyní účast na životě, který nás čeká v nebi; veď nás, dokud žijeme zde na zemi, a doveď nás do světla, ve kterém ty sám přebýváš. Prosíme o to skrze tvého Syna…"

---

**Poutníci**

Evangelium tohoto dne nám ukazuje nesmírnou milost Božího odpouštění. Ukazuje nám toto odpuštění na otci, k němuž se navrátil zbloudilý syn. I nám se tato situace v životě stává. I já jsem ve svém životě zbloudila. Byla jsem vychována ve věřící rodině a provdala se za věřícího manžela. Měli jsme šťastné manželství, dobrou partu přátel, se kterými jsme prožívali radosti světského života. Prostředí, ve kterém jsme žili, nebylo víře v Boha nakloněno.

Tak i my jsme s manželem prostředí věřících lidí na nějaký čas opustili. Ale Bůh nás neopustil a návrat zpět se po čase uskutečnil. Byla to úžasná radost a dodnes na ten čas s láskou vzpomínám a nepřestávám Bohu děkovat.

Nyní již mnoho let jako vdova se snažím putovat s trpícími a opuštěnými, vzájemně se povzbuzujeme ve víře a společně se modlíme. S diecézním centrem pro seniory jsem už poněkolikáté putovala po východočeské svatojakubské cestě „Za mír“. Ta poslední pouť byla krásná, prozářená sluncem, kolem překrásná příroda, všechnu tu krásu Bůh pro nás stvořil a nestačíme za ni děkovat. Naše modlitby byly za mír ve světě, za mír v lidských srdcích.

Věřím, že Bůh naše modlitby vyslyší a ve světě zavládne mír. Prožíváme Jubilejní rok 2025 jako „poutníci naděje“ a prosíme Ducha Svatého, aby v nás zažehl plamen naděje v důvěrném očekávání nového nebe a nové země.

Jsem šťastná, že jsem se tohoto významného jubilea dožila a že mohu putovat k vytouženému cíli – životu věčnému.

